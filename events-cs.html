<h3><strong>Březen, měsíc čtenářů</strong></h3>

<p><strong>Březen, měsíc čtenářů, nabízí pestrý program zaměřený na jednotlivé čtenáře a čtení samotné. V knihovnách si můžete například bezplatně vyzkoušet elektronické čtečky knih, besedovat s autory knih, nechat si od knihovníků opravit přinesenou knihu, zasoutěžit si v rychlém čtení nebo se dozvědět, co čte váš oblíbený autor.</strong></p>

<p>V kalendáři knihoven se jedná o významnou událost, která vznikla na podporu čtení a čtenářství. Během března se snaží knihovníci pomoci čtenářům, kteří knihovny běžně nenavštěvují, objevovat vše, co jim knihovny mohou nabídnout. Svým pravidelným čtenářům pak přináší vždy něco netradičního.</p>

<h4>Akce v rámci Března, měsíce čtenářů:</h4>

<h5><strong>Týden čtení aneb Čtení sluší každému</strong></h5>

<ul>
	<li>
	<p>V prvním březnovém týdnu&nbsp;čtou děti seniorům a naopak, zdraví nemocným a naopak, soutěží se ve čtení, předčítá se v cizích jazycích, pořádají se non-stop čtení, čtení na netradičních místech a v netradiční hodinu a řada dalších aktivit, jejichž společným jmenovatelem je právě čtení knih.</p>
	</li>
</ul>

<h5><strong>Čtenář roku</strong></h5>

<ul>
	<li>
	<p>V průběhu měsíce knihovny mezi svými čtenáři vybírají ty, kteří vynikají v kategorii vyhlášené pro daný rok, například čtenáři do 15 let, čtenáři &ndash; tatínkové, čtenářské rodiny apod. Celostátní Čtenář roku je pak každoročně vyhlášen při předávání cen Magnesia Litera.</p>
	</li>
</ul>

<h5><strong>Noc s Andersenem</strong></h5>

<ul>
	<li>
	<p>Březen, měsíc čtenářů, každoročně vrcholí pohádkovým večerem s názvem&nbsp;<a href="http://www.nocsandersenem.cz/">Noc s Andersenem</a>, určeným zejména dětským čtenářům. Noc s Andersenem zve děti do knihoven, škol i na další místa, kde je pro ně připraven pestrý celovečerní program. Ti neodvážnější zůstávají i přes noc a poslouchají pohádkové čtení na dobrou noc, než spokojeně usnou ve spacáku mezi regály knih.</p>
	</li>
</ul>

<hr />
<h3><strong>Světový den knihy a autorských práv</strong></h3>

<p>UNESCO vyhlásilo&nbsp;<strong>23. duben</strong>&nbsp;Světovým dnem knihy a autorských práv a snaží se různými aktivitami podporovat čtení v souvislosti s ochranou duševního vlastnictví autorů.&nbsp;Knihovny, školy, vydavatelé, sdělovací prostředky a další sdružení podporující rozvoj čtenářské gramotnosti připomínají tento významný den veřejnosti.</p>

<hr />
<h3><strong>Kde končí svět</strong></h3>

<p>Jednou za dva roky se při příležitosti&nbsp;<strong>Mezinárodního dne dětí</strong>&nbsp;koná slavnostní vyhlášení vítězů projektu Kde končí svět, kterého se zúčastňuje na 100 veřejných knihoven ČR a tisíce dětí. Každé dvouleté období je věnováno společnému tématu a jeho cílem je rozvíjet dětské čtenářství, tvůrčí psaní&nbsp;i&nbsp;výtvarnou a literárně-dramatickou oblast.</p>

<hr />
<h3><strong>Týden knihoven</strong></h3>

<p><strong>Týden knihoven je největší společnou událostí českých knihoven, která probíhá po celé České republice v první polovině října. Tento největší knihovnický happening každoročně láká na celou řadu společných i dílčích akcí, které se od roku 1996 těší stále větší oblibě veřejnosti i samotných knihovníků. Novým uživatelům nabízí řada knihoven v tomto týdnu bezplatnou registraci a těm stávajícím například mimořádnou amnestii, která promíjí pokuty za opožděné vrácení knih.</strong></p>

<p>Každý ročník má jiné téma, jež upozorňuje na konkrétní oblast knihovnických služeb, práci knihovníků či úlohu knihoven, která je i v dnešním digitálním světě nezastupitelná. V minulosti se&nbsp;<a href="http://www.skipcr.cz/akce-a-projekty/akce-skip/tyden-knihoven/tyden-knihoven-5.-11.-rijna-2015-19.-rocnik">Týden knihoven</a>&nbsp;věnoval například knihovnám českých muzeí, lékařským bibliotékám či tématům s motty jako &bdquo;Knihovna mého srdce&ldquo; či &bdquo;Zažijte knihovnu jinak&ldquo;.</p>

<h4>Akce v rámci Týdne knihoven:</h4>

<h5><strong>Knihovna roku</strong></h5>

<ul>
	<li>
	<p>Cenu&nbsp;udílí ministr kultury ČR v Zrcadlové kapli Klementina za dlouhodobou zásluhu o rozvoj knihovnictví v obcích nebo mimořádného přínosu k rozvoji veřejných knihovnických a informačních služeb. Cena je udílena dvěma knihovnám &ndash; jedné v kategorii základních knihoven, především v malých obcích, a další knihovně za informační počin.</p>
	</li>
</ul>

<h5><strong>Maraton čtení</strong></h5>

<ul>
	<li>
	<p>Po celý týden zvou jednotlivé knihovny čtenáře na besedy se spisovateli a pořady o knihách, přednášky, kurzy, workshopy, dny otevřených dveří, autogramiády, soutěže, výstavy, otevření nových oddělení knihoven, zkrátka vše, v čem se odráží nápaditost, kreativita a invence knihovníků i knihoven. Nechybí ani mimořádně oblíbená autorská čtení. Knihovny touto cestou čtenářům mimo jiné přibližuje autory a tituly nominované do soutěže Magnesia Litera.</p>
	</li>
</ul>

<hr />
<h3><strong>Den pro dětskou knihu</strong></h3>

<p><strong>Sobota předcházející první adventní neděli</strong>&nbsp;patří v knihovnách Dni pro dětskou knihu.&nbsp;Kdy jindy, než v předvánoční náladě, je vhodné myslet na knihu jako dárek apod.? Knihovny pořádají akce spojené s literaturou pro děti, výstavy dětských knih atd.</p>

